# FLO APPS OY – YLEISET SOPIMUSEHDOT
Nämä ovat Flo Apps Oy:n (”Toimittaja”) palveluiden yleiset toimitusehdot, joita sovelletaan kaikkiin Flo Apps Oy:n tarjoamiin palveluihin.

## 1  MÄÄRITELMÄT
”Palvelu” tarkoittaa Toimittajan tarjoamaa palvelua, josta on sovittu erillisessä pääsopimusasiakirjassa.

”Asiakas” tarkoittaa Palvelun vastaanottajaa, joka on solminut Toimittajan kanssa Palvelua koskevan sopimuksen, johon näitä ehtoja sovelletaan.

”Osapuolet” tarkoittaa Toimittajaa ja Palvelun tilannutta Asiakasta yhdessä.

”Sopimus” tarkoittaa Osapuolten hyväksymää pääsopimusasiakirjaa ja näitä sopimusehtoja yhdessä.

”Toimittajan Ohjelmisto” tarkoittaa Toimittajan käyttämiä Palvelun toteutuksessa tarvittavia tietokoneohjelmia sekä niiden lähdekoodia, dokumentaatiota, määrittelytietueita ja muuta materiaalia.

Sopimuksessa

-    käsitteitä ”henkilötieto”, ”käsittely”, ”rekisteröity” käytetään samassa merkityksessä kuin ne ovat käytössä EU:n yleisessä tietosuoja-asetuksessa (EU) 216/679;

-    ”tiedolla” tarkoitetaan kaikkea asiakkaan palveluun tallentamaa tietoa, joka voi sisältää henkilötietoja.

## 2  PALVELUN TOTEUTUS JA MUUTOKSET PALVELUUN
Palvelu toteutetaan Toimittajan osoittamalla palvelimella. Toimittaja vastaa omien palvelintensa ylläpidosta. Toimittajalla on oikeus tuottaa Sopimuksen mukainen Palvelu parhaaksi katsomallaan tavalla ja käyttää sopimusvelvoitteidensa täyttämiseksi alihankkijoita.

Toimittajalla on oikeus tehdä Palvelun tekniikkaan ja käyttöön vaikuttavia muutoksia. Toimittaja pyrkii ilmoittamaan Asiakkaan palveluun vaikuttavista muutoksista kohtuullisessa ajassa etukäteen.

Toimittajalla ei ole velvollisuutta toteuttaa Asiakkaan vaatimia muutoksia. Palveluun tarvittavista muutoksista voidaan kuitenkin sopia erikseen, jolloin muutosten tekemisestä laskutetaan erikseen. Jos tällaisesta muutoksesta on sovittu, voi Toimittaja päättää, että muutos lisätään Palvelun tai Toimittajan muun tuotteen vakio-ominaisuuksiin. Toimittaja voi tällöin myöntää alennuksia Asiakkaalle muutostöistä aiheutuviin maksuihin.

Verkkosivuprojekteissa Toimittaja rekisteröi tarvittaessa Asiakkaan verkkotunnuksen kolmansien osapuolien ylläpitämien rekisteröintipalvelujen kautta. Verkkotunnus rekisteröidään Asiakkaan antamien tietojen perusteella. Asiakas vastaa siitä, että Asiakkaalla on käyttöoikeus rekisteröitävään verkkotunnukseen.

## 3  OIKEUDET PALVELUUN JA SEN SISÄLTÖÖN SEKÄ VASTUU SISÄLLÖSTÄ
Asiakas saa Palveluun käyttöoikeuden, joka on voimassa Sopimuksen voimassaoloaikana.

Kaikki oikeudet Palvelussa käytettyihin Toimittajan Ohjelmistoihin sekä niiden muutoksiin ja päivityksiin kuuluvat Toimittajalle tai kolmansille osapuolille. Asiakas ei saa tämän Sopimuksen mukaista käyttöoikeutta lukuunottamatta mitään oikeuksia Toimittajan Ohjelmistoihin tai muuhun Toimittajan tuottamaan tai tarjoamaan materiaaliin ellei erikseen kirjallisesti muuta sovita. Selvyyden vuoksi todetaan, että asiakkaalla ei ole oikeutta tehdä tai teettää muutoksia Toimittajan Ohjelmistoon, eikä ottaa siitä kopioita ellei tästä erikseen kirjallisesti sovita.

Asiakkaan Palveluun toimittaman materiaalin oikeudet pysyvät Asiakkaalla.

Asiakas vastaa Palveluun lähetetystä materiaalista ja siitä, että Asiakkaalla on tarvittavat immateriaalioikeudet tai lupa aineiston käyttämiseen ja levittämiseen.

Asiakas vastaa kustannuksista, kuten korvausvaatimuksista ja asianajokuluista, joita syntyy, jos Toimittajaa vastaan nostetaan kanne Asiakkaan Palvelussa käyttämän tai Palvelun kautta lähettämän materiaalin johdosta.

## 4  SALASSAPITO
Kumpikin osapuoli sitoutuu pitämään luottamuksellisena toiselta osapuoleltaan saamat luottamukselliseksi ilmoitetut tiedot sekä sellaisen tiedon, joka on luottamukselliseksi ymmärrettävä.

## 5 ASIAKKAAN PALVELUUN SYÖTTÄMÄT TIEDOT JA HENKILÖTIETOJEN SUOJA
Palvelua käytettäessä Asiakas tallentaa Palveluun tietoja, jotka saattavat sisältää henkilötietoja.

Sopijapuolet sitoutuvat Palvelua käytettäessä noudattamaan EU:n yleisen tietosuoja-asetuksen (EU) 2016/679 määräyksiä.

Asiakas on asetuksen tarkoittama rekisterinpitäjä, Toimittajan toimiessa tietojen käsittelijänä asiakkaan lukuun.

Toimittajalla on oikeus käsitellä Palveluun tallennettuja tietoja vain Asiakkaan kirjallisten ohjeiden mukaisesti ja tämän sopimuksen mukaisiin tarkoituksiin ellei tietosuoja-asetuksesta tai lainsäädännöstä muuta johdu. Tämän sopimuksen ja Toimittajan tietosuojaselosteen sekä Asiakkaan erikseen antamien kirjallisten ohjeiden lisäksi kirjallisina ohjeina pidetään Asiakkaan Palvelussa antamia Palvelun käytön kautta tapahtuvia toimeksiantoja.

Jos soveltuva lainsäädäntö edellyttää, että Toimittaja käsittelee tietoja johonkin muuhun tarkoitukseen, Toimittaja ilmoittaa tästä Asiakkaalle ennen tällaista käsittelyä ellei sanottu lainsäädäntö kiellä etukäteisilmoituksen tekemistä.

Toimittaja ilmoittaa tietojen käsittelyä koskevat periaatteet ja kuvauksen tietosuojaselosteessa ([Security Policy](https://github.com/FloAppsLtd/Documents/blob/master/SecurityPolicy.md)). Toimittaja ei saa ilman Asiakkaan suostumusta laajentaa tietojen käsittelyä tietosuojaselosteessa ilmoitetusta. Toimittaja on nimennyt tietosuojavastaavan, jonka yhteystiedot on ilmoitettu tietosuojaselosteessa.

### 5.1 Käsittelyn kohde ja kesto
Käsittelyn kohteena ovat asiakkaan palveluun tallentamat tiedot.

Toimittaja käsittelee tietoja tämän sopimuksen voimassaolon ajan.

Sopimuksen päättyessä toimittaja on velvollinen poistamaan Asiakkaan materiaalit Palvelusta. Ellei toisin ole sovittu, Toimittaja poistaa tiedot viimeistään kuukauden kuluessa sopimuksen päättymisestä. Toimittaja ei vastaa rekisteröidylle mahdollisesti aiheutuvista vahingoista, jotka johtuvat tietojen poistamisesta.

Sopimuksen päätyttyä tiedot poistuvat Toimittajan varmuuskopiointijärjestelmistä tietosuojaselosteessa ilmoitetussa ajassa.

### 5.2 Tietoturva ja riskianalyysi
Asiakas ja Toimittaja toteuttavat henkilötietojen käsittelyn turvallisen käsittelyn varmistamiseksi asianmukaiset tekniset ja organisatoriset toimenpiteet, ottaen huomioon sekä uusimman tekniikan ja toimenpiteiden toteuttamiskustannukset että käsittelyn luonteen, laajuuden, asiayhteyden ja tarkoituksen sekä luonnollisten henkilöiden oikeuksiin ja vapauksiin kohdistuvat riskit.

### 5.3 Rekisteröidyn oikeuksien käyttäminen
Toimittaja avustaa Asiakasta, käsittelyn luonne huomioiden asianmukaisilla teknisillä ja organisatorisilla toimenpiteillä, toteuttamaan rekisteröidyn (Tietosuoja-asetuksen III luvussa määrätyt) oikeudet.

### 5.4 Asiakkaan avustaminen
Toimittajalle saatavilla olevat tiedot ja käsittelyn luonne huomioiden, toimittaja avustaa rekisterinpitäjää:

(a)    yleisesti tietojen käsittelyn turvallisuuden varmistamisessa (artikla 32);

(b)    ilmoittamaan tietosuojaloukkauksista viranomaisille (artikla 33);

(c)    ilmoittamaan tietosuojaloukkauksista rekisteröidylle (artikla 34);

(d)    osallistumalla tietojen käsittelyn vaikutusten arviointiin (artikla 35);

(e)    viranomaisen kuulemismenettelyssä korkean riskin tilanteissa (artikla 36).

Toimittaja avustaa tarvittaessa asiakasta rekisteriselosteen laatimisessa.

Asiakkaan avustamisesta peritään kulloinkin voimassa olevan hinnaston mukainen korvaus.

### 5.5 Toimittajan auditointi
Toimittaja saattaa rekisterinpitäjän saataville kaikki tiedot, jotka ovat tarpeen sopimuksen mukaisten velvollisuuksien noudattamisen osoittamista varten, ja sallii rekisterinpitäjän tai muun rekisterinpitäjän valtuuttaman auditoijan suorittamat auditoinnit sekä osallistuu niihin.

Auditoijan tulee olla sekä Asiakkaan että Toimittajan hyväksymä ennen tarkastuksen suorittamista. Auditoija ei saa olla Toimittajan kilpailija. Toimittaja veloittaa sekä tietopyyntöihin että tarkastuksiin käytetyn työajan Asiakkaalta voimassa olevan hinnaston mukaisesti.

### 5.6 Asiakkaan oikeudet ja velvollisuudet
Asiakas sitoutuu siihen, että:

(a)    Asiakas on velvollinen huolehtimaan siitä, että Rekisteröidyltä on saatu asianmukainen suostumus Rekisteröityä koskevien tietojen tallentamiseksi palveluun taikka tallentamiselle on muu lain mukainen peruste;

(b)    Asiakas on velvollinen huolehtimaan siitä, että Rekisteröidylle on ilmoitettu tietosuoja-asetuksen edellyttämät tiedot tietojen tallentamisen tarkoituksesta ja muista tietojen käsittelyä koskevista seikoista sekä rekisteröidyn oikeuksista;

(c)    jos tietojen käyttötarkoitusta muutetaan tai käsittelyä laajennetaan, on Asiakas velvollinen ilmoittamaan tästä Rekisteröidyille sekä hankkimaan mahdollisesti tarvittavat suostumukset käsittelylle;

(d)    jos tietoja tallentaa palveluun joku muu Asiakkaan puolesta, on Asiakas riittävin sopimuksin velvollinen huolehtimaan, että tämä taho noudattaa tässä sovittua sekä tietosuoja-asetuksen määräyksiä.

### 5.7 Salassapito
Vain tietoja työssään tarvitsevat Toimittajan työntekijät saavat käsitellä henkilötietoja. Toimittajan työntekijät, jotka käsittelevät henkilötietoja, ovat salassapitovelvollisia.

### 5.8 Alihankkijoiden käyttö
Osana tätä sopimusta Asiakas antaa Toimittajalle yleisen luvan alihankkijoiden käyttöön, jolloin alihankkijoita voidaan vaihtaa tai lisätä ilman erillistä lupaa, kunhan vaihdosta ilmoitetaan Asiakkaalle etukäteen. Asiakkaalla on tällöin mahdollisuus etukäteen vastustaa uutta alihankkijaa. Toimittajan käyttämien alihankkijoiden tulee täyttää yleisen tietosuoja-asetuksen vaatimukset. Alihankkijat on listattu Toimittajan tietosuojaselosteessa.

## 6  PALVELUN KÄYTTÄMINEN
Asiakkaan toiminta ei saa aiheuttaa haittaa, häiriötä tai vahinkoa Palvelulle, tietoverkolle tai muille käyttäjille. Asiakkaan on toimittava Suomen lain, viranomaismääräysten ja hyvien tapojen mukaisesti.

Jos viranomainen tai kolmas osapuoli osoittaa, että Palvelun kautta on lähetetty tai vastaanotettu lainvastaista materiaalia tai aiheutettu haittaa tai vahinkoja, on Toimittajalla oikeus Asiakasta kuulematta poistaa lainvastainen materiaali, estää sen käyttö tai sulkea Asiakkaan Palvelu.

Jos kolmas osapuoli esittää perustellun väitteen, jonka mukaan Asiakkaan Palvelussa käyttämä tai levittämä materiaali rikkoo kolmannen osapuolen tekijänoikeuksia tai muita immateriaalioikeuksia, on Toimittajalla Asiakasta ensin kuultuaan oikeus poistaa materiaali tai estää pääsy materiaaliin.

Jos Asiakkaan aiheuttama Internet-liikenne tai muu kuormitus poikkeaa merkittävästi vastaavasta sovitun Palvelun käyttötarkoituksen mukaisesta, tavanomaisena pidettävästä käytöstä, on Toimittajalla oikeus kesken sopimuskauden muuttaa hinnoittelua, keskeyttää Palvelun tarjoaminen tai irtisanoa Sopimus irtisanomisaikaa noudattamatta. Toimittaja voi myös rajoittaa Palvelun käyttöä esimerkiksi priorisoimalla verkkoliikennettä. Ennen irtisanomista Toimittajan on ilmoitettava asiasta Asiakkaalle.

## 7  TUNNUKSET JA SALASANAT
Toimittaja luovuttaa Asiakkaalle Palvelun käytössä tarvittavat tunnukset, salasanat ja muut mahdollisesti tarvittavat tiedot.

Asiakas on velvollinen säilyttämään Palvelun käytön mahdollistavat käyttäjätunnukset ja salasanat (yhdessä Tunnistautumistiedot) huolellisesti ja toisistaan erillään. Asiakas vastaa kaikesta Asiakkaan käyttäjätunnuksilla tapahtuneesta Palvelun käytöstä. Jos Asiakkaan on aihetta epäillä, että Tunnistautumistiedot ovat joutuneet vääriin käsiin, on hän velvollinen välittömästi ilmoittamaan tästä Toimittajalle.

Toimittajalla on tarvittaessa oikeus vaihtaa Asiakkaan käyttäjätunnus ja salasana.

## 8  REFERENSSIOIKEUS
Toimittajalla on oikeus käyttää Asiakkaalle tehtyä Palvelua sekä siinä esiintyviä Asiakkaan toimi- tai tuotenimiä tai tavaramerkkejä omassa markkinoinnissaan sekä Toimittajan järjestämissä koulutustilaisuuksissa (referenssioikeus). Asiakkaalla on oikeus kieltää toimi- tai tuotenimen tai tavaramerkin käyttö kokonaan tai osittain ilmoittamalla tästä kirjallisesti Toimittajalle. Ellei erikseen muuta sovita, säilyy referenssioikeus myös tämän Sopimuksen päättymisen jälkeen.

## 9  PALVELUTASO JA KESKEYTYKSET PALVELUN TOIMIVUUDESSA
Toimittaja tarjoaa käyttötukea sekä sähköisesti että puhelimitse arkisin klo 9 – 17. Muina aikoina vikapäivystys on tavoitettavissa sähköisesti.

Toimittaja ratkaisee ongelmatilanteet joko itse tai käynnistää tilanteen selvittämisen alihankkijoiden kanssa.

Tavoitetasona on tarjota Toimittajan palveluille 99,99 %:n vuosittainen saatavuus.

Toimittaja ratkaisee kriittiset, palveluntuotannon estävät ongelmat normaalisti yhden tunnin (1 h) kuluessa virheraportin saamisesta. Kriittisiin ongelmiin reagoidaan myös normaalin työajan ulkopuolella. Kaikissa tilanteissa yhden tunnin korjausaika ei ole mahdollinen, mutta tällaiset tilanteet ovat harvinaisia.

Palveluntuotantoa haittaavat ongelmat ratkaistaan neljän tunnin kuluessa, normaalin työajan puitteissa.

Palveluntuotantoa satunnaisesti haittaavat ongelmat ratkaistaan yhden työpäivän kuluessa, normaalin työajan puitteissa.

Toimittaja varaa oikeuden veloittaa korjaustöistä hinnaston mukaisen korvauksen, jos kyseessä ei ole palveluntuotannon estävä ongelma ja korjaus tehdään normaalin työajan ulkopuolella. Ylläpito ei kata sellaisten virheiden korjaamista, jotka eivät johdu Toimittajan vastuulla olevasta seikasta. Toimittaja ei takaa Palvelun toimivuutta tilanteessa, jossa Palvelun käyttäminen on estynyt siitä syystä, että Toimittajan alihankkija ei väliaikaisesti pysty suoriutumaan velvoitteistaan.

Toimittajalla on oikeus tilapäisesti keskeyttää Palvelun tuottaminen, jos se on tarpeen huolto- tai ylläpitotarkoituksia varten. Toimittaja pyrkii pitämään keskeytykset mahdollisimman lyhytaikaisina. Keskeytyksistä tiedotetaan mahdollisuuksien mukaan.

Toimittaja ei vastaa Asiakkaalle Palvelun mahdollisista lyhytaikaisista katkoksista aiheutuneista vahingoista.

Asiakkaan tulee ilman aiheetonta viivästystä ilmoittaa Toimittajalle, jos palvelussa ilmenee katkoksia, ongelmia tai muita häiriöitä sekä osallistumaan aktiivisesti ongelmien selvittämiseen.

Toimittajalla on oikeus keskeyttää Palvelun käyttö toistaiseksi, jos Toimittaja katsoo että Asiakkaan toimenpiteet ovat Suomen lain, hyvien tapojen tai Osapuolten välisen Sopimuksen vastaisia.

Jos Asiakas ei käytä vuosimaksutonta Palvelua yli vuoteen on Toimittajalla oikeus sulkea Asiakkaan Palvelu ja poistaa Asiakkaan tiedot järjestelmästä ilman eri ilmoitusta. Palvelun mahdollisen uudelleenavaamisen Toimittaja hoitaa tuntityönä. Uudelleenavaamisen kustannuksista vastaa Asiakas.

## 10  VIKOJEN KORJAAMINEN
Edellytyksenä sille, että virheen suhteen voitaisiin ryhtyä toimenpiteisiin, on se, että virhe on toistettavissa Asiakkaan tai Toimittajan luona.

Asiakkaan tulee riittävässä laajuudessa ja tilanteen vaatimalla nopeudella avustaa vianetsinnässä vian uudelleen esiin saamiseksi.

Toimittaja ei vastaa sellaisesta virheestä tai häiriöstä, joka on aiheutunut Sopimuksen tai Toimittajan antamien ohjeiden vastaisesta käytöstä taikka muusta kuin Toimittajan asentamasta ohjelmistosta tai Toimittajan tekemästä muutoksesta. Toimittajalla on oikeus laskuttaa tällaisten virheiden korjaamisesta erikseen voimassa olevan hinnaston mukaisesti.

Toimittajalla on oikeus veloittaa Asiakasta kulloinkin voimassa olevan hinnastonsa mukaan virheellisestä tai puutteellisesta virheilmoituksesta aiheutuneista huoltotöistä tai siitä, että Asiakas käyttää Tuotetta tavalla tai ympäristössä, joka ei vastaa Toimittajan antamia ohjeita.

Toimittajalla on oikeus laskuttaa Asiakasta sellaisista vian tai virheen selvityksistä aiheutuvista kuluista, jotka johtuvat Asiakkaan haittaa tai häiriötä aiheuttavasta laitteesta, teleyhteydestä, ohjelmistosta tai muusta Asiakkaan järjestelmän aiheuttamasta häiriöstä tai virheestä, joka aiheuttaa haittaa Toimittajalle tai Palvelulle.

Toimittajan vastuu virheestä rajoittuu aina virheen korjaamiseen tai virheellisesti suoritetun palvelun uudelleensuorittamiseen.

## 11  KÄYTTÖTUKI
Toimittaja varaa oikeuden laskuttaa muusta kuin edellä kerrotusta Palvelun ylläpidosta ja vikojen korjaamisesta, kuten käyttötuesta ja neuvonnasta, Toimittajan hinnaston mukaisen korvauksen.

## 12  MAKSUT
Palvelun käytöstä perittävät maksut ilmoitetaan erillisessä hinnastossa. Toimittajalla on oikeus tehdä muutoksia hinnastoon. Muutokset tulevat voimaan sopimuskausittain, ja niistä on ilmoitettava Asiakkaalle neljäkymmentäviisi (45) päivää ennen sopimuskauden päättymistä. Hinnaston mukaisiin hintoihin lisätään voimassa oleva arvonlisävero.

Jos Asiakas ei maksa sovittuja maksuja on Toimittajalla oikeus sulkea Asiakkaan Palvelu ja poistaa Asiakkaan tiedot järjestelmästä. Palvelun uudelleenavaamisen Toimittaja hoitaa tuntityönä ja sen aiheuttamista kustannuksista vastaa Asiakas.

Ajantasainen hinnasto on luettavissa osoitteessa https://floapps.eu/agreement.

Toimittajalla on oikeus veloittaa Asiakkaalta Asiakkaasta johtuvia Toimittajalle kohdistetun reklamaation selvittämisestä aiheutuneita kustannuksia.

## 13  VAHINGONKORVAUKSET JA VASTUUNRAJOITUS
Jos sopimuksen ennenaikainen päättyminen johtuu toisen sopijapuolen sopimusrikkomuksesta, sopimusrikkomukseen syyllistynyt osapuoli on velvollinen korvaamaan sopimuksen ennenaikaisesta päättymisestä aiheutuneen vahingon. Toimittaja ei kuitenkaan vastaa mistään välillisestä tai epäsuorasta vahingosta.

Toimittajan vastuu rajoittuu kaikissa tapauksissa korkeintaan kuluvalle sopimuskaudelle kohdistuviin Palvelun käytöstä maksettuihin maksuihin.

Toimittajan palvelimilla tuotettavat Palvelut sekä niihin lähetetty materiaali varmuuskopioidaan säännöllisesti. Toimittaja ei kuitenkaan vastaa Asiakkaan tietojen tai tiedostojen tuhoutumisesta, katoamisesta tai muuttumisesta ja tästä aiheutuneista vahingoista ja kuluista kuten tiedostojen uudelleen luomisen aiheuttamista kustannuksista.

Toimittaja ei vastaa Palvelun kautta välitetyn aineiston mahdollisesta viivästymisestä, muuttumisesta tai katoamisesta aiheutuvista vahingoista.

Vastuunrajoitukset eivät koske vahinkoa, joka on aiheutettu tahallisesti tai törkeällä huolimattomuudella.

Vahingonkorvausta on vaadittava Toimittajalta kahden (2) kuukauden kuluessa siitä, kun vahingonkorvauksen perusteena oleva virhe havaittiin tai se olisi pitänyt havaita.

## 14  YLIVOIMAINEN ESTE
Kumpikaan Osapuoli ei vastaa viivästyksistä tai vahingoista, jotka johtuvat hänen vaikutusmahdollisuuksiensa ulkopuolella olevasta esteestä, jota hänen ei kohtuudella voida edellyttää ottaneen huomioon sopimuksen tekohetkellä ja jonka seurauksia hän ei myöskään kohtuudella olisi voinut välttää tai voittaa. Lakko, sulku, boikotti ja muu työtaistelutoimenpide katsotaan ylivoimaiseksi esteeksi myös silloin, kun sopijapuoli on itse sen kohteena tai siihen osallisena.

Osapuolen alihankkijaa kohdannut ylivoimainen este katsotaan myös vapauttamisperusteeksi, mikäli alihankintaa ei voida ilman kohtuuttomia kustannuksia tai oleellista ajanhukkaa hankkia muualta.

Osapuolen on viipymättä ilmoitettava ylivoimaisesta esteestä toiselle Osapuolelle, samoin kuin esteen lakkaamisesta.

## 15  SOPIMUKSEN SIIRTÄMINEN
Osapuolilla ei ole oikeutta siirtää sopimusta kolmannelle ilman toisen Osapuolen etukäteen antamaa kirjallista suostumusta. Toimittajalla on kuitenkin ilman Asiakkaan suostumusta oikeus siirtää sopimus kokonaan tai osittain kolmannelle, jolle sopimuksen tarkoittama liiketoiminta siirtyy. Toimittaja ilmoittaa siirrosta Asiakkaalle etukäteen.

Toimittajalla on oikeus siirtää sopimukseen perustuvat saatavansa kolmannelle. Saatavien siirtoa koskevan ilmoituksen jälkeen maksut voidaan pätevästi suorittaa ainoastaan siirronsaajalle.

## 16  SOPIMUKSEN VOIMASSAOLO
Sopimus on voimassa toistaiseksi tai pääsopimuksessa mainitun sopimuskauden loppuun saakka. Sopimus jatkuu automaattisesti sopimuskauden päätyttyä uudella saman pituisella sopimuskaudella ellei sopimusta ole irtisanottu kirjallisesti viimeistään yhtä (1) kuukautta ennen sopimuskauden päättymistä. Toimittajan vastaava irtisanomisaika on kolme (3) kuukautta.

Toimittajalla on oikeus poistaa Asiakkaan tiedot Palvelusta yhden (1) kuukauden kuluttua sopimuksen päättymisestä.

Toimittajalla ei ole velvollisuutta säilyttää Asiakkaan tietoja tai edesauttaa Asiakkaan tietojen palauttamista, jos Toimittaja on keskeyttänyt Palvelun tarjoamisen siitä syystä, että Asiakas ei ole maksanut erääntyneitä Palvelun käyttömaksuja tai, jos Asiakas on laiminlyönyt muita tämän Sopimuksen mukaisia velvoitteitaan.

Toimittajalla on oikeus kieltäytyä vapauttamasta tai siirtämästä Asiakkaan verkkotunnusta tai muita Palvelussa tai sen hallinnassa tarvittavia tunnuksia, mikäli Asiakas ei ole suorittanut tämän Sopimuksen mukaisia maksuja.

Irtisanominen on toimitettava kirjallisesti.

## 17  ILMOITUKSET
Asiakkaan tulee lähettää tähän sopimukseen liittyvät ilmoitukset kirjallisesti Toimittajan Sopimuksessa mainittuun tai myöhemmin ilmoitettuun osoitteeseen tai sähköpostiosoitteeseen.

Toimittaja lähettää tätä Sopimusta koskevat kirjalliset ilmoitukset Asiakkaan viimeksi ilmoittamaan sähköpostiosoitteeseen. Toimittajan sähköpostitse lähettämien ilmoitusten katsotaan tulleen Asiakkaan tietoon niiden lähettämistä seuraavana päivänä.

## 18  RIITOJEN RATKAISU JA SOVELLETTAVA LAKI
Tähän sopimukseen sovelletaan Suomen lakia. Sopimuksesta aiheutuvat riidat ratkaistaan Helsingin käräjäoikeudessa ellei pakottavasta lainsäädännöstä muuta johdu.

## 19  LIITTEET JA NIIDEN TULKINTAJÄRJESTYS
Jos Sopimuksen ja sen liitteiden välillä havaitaan ristiriitaa, sovelletaan ensisijaisesti pääsopimusasiakirjaan kirjattuja ehtoja ja sen jälkeen näitä Palvelun ehtoja.

## 20  EHTOJEN VOIMASSAOLO JA MUUTTAMINEN
Toimittaja voi muuttaa näitä sopimusehtoja, jolloin Asiakkaalle tiedotetaan uusista sopimusehdoista vähintään kaksi kuukautta ennen niiden voimaanastumista. Jos ehtoja on muutettu Asiakkaan vahingoksi, on Asiakkaalla oikeus irtisanoa Sopimus irtisanomisaikaa noudattamatta.

Nämä ehdot tulevat voimaan 01.05.2022 ja ovat voimassa toistaiseksi.

Näiden sopimusehtojen tuorein versio on noudettavissa osoitteesta https://github.com/FloAppsLtd/Documents.
